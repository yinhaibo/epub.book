<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="zh-CN">
<head>
<title>第八十九回 乌蒙僧巧设骗局</title>
<link href="stylesheet.css" type="text/css" rel="stylesheet"/><style type="text/css">
@page { margin-bottom: 5.000000pt; margin-top: 5.000000pt; }</style>
</head>
<body>
<h2><span style="border-bottom:1px solid">第八十九回 乌蒙僧巧设骗局</span></h2><p>　　第八十九回乌蒙僧巧设骗局</p><p>　　宋右赞善张纯粹，外任为武陵太守。廉干有声，于城内建双忠庙，四贤祠。双忠庙者，祀唐张巡、许远也；四贤祠者，祀楚屈原、汉马援、宋唐介、岳飞也。莅任数载，生民安居乐业。</p><p>　　一日，有一老僧担经执杖，诣郡自陈为乌蒙僧，由南海归来，入浙过宁波，晓起山行，经镇海县千丈岩，拾得一-囊，内贮三百金，复有小册，记其银封甲乙及商人姓名，俱甚分明。</p><p>　　僧坐岩前，欲俟其人至还之，半晌迄无人影，欲自诣官，又恐见疑，反遭不测，乃沿途遍问廉吏，无出上国武陵张太守者，愿以银贮库。乞太守出榜揭示通衢，召商人至，符其记数，则还之。太守大喜，延老僧于郡斋，为设供养，欲留为郡中四贤等祠作常住僧。僧辞曰：“老衲大事有托，此愿毕矣。孤云野鹤，何天不可高飞？而堪匏系也耶？”食后，即飘然辞去。太守器重之，每宴僚友宾客，即举以作快论。常曰：“元人奉西僧，而西僧一出，辄敛金钱，官吏人民，莫不苦之。以视此僧，判若天渊。”闻者皆啧啧称羡。</p><p>　　数月后，果有商人至，自言秦中人，贩货入浙，日暮行急，堕装马下，近闻为老阿师慈悲所拾，贮于贵库，诣府自领。太守令验之，无分毫异，乃原璧归赵。商人口颂心铭，感老僧之德，更无已时，传播一郡，人人无不知有义僧者，欲见其人，-1-不可得也。年余，太守以事偶过岳州，商人迎拜马首，自言侨居巴陵。太守望见前日老僧，持钵乞食于路。僧一见太守，急避匿人丛中，太守遣人邀至甚欢，遍语缙绅，称赞不已。商人闻之请见，则匍匐捧足，顶礼而谢曰：“肉眼不识圣僧，非神使君在此，几于觌面失之。”卜时义僧之名，复播于岳州。居无何，洞庭湖内君山黄陵庙及轩辕台，年久倾圮，欲重新改建，议募赀而难其人。士民皆曰：“此非义僧不可。”交口推之。</p><p>　　老僧遂慷慨任事，即首赴武陵，请张太守题募序。张太守欣然命笔，倡首捐百金，郡民乐施者，顷刻千金。夏回岳州，及潭、澧诸郡，以修复名胜，与义僧倡首，莫不闻风响应，数至钜万，商人亦捐三百金为-助。且曰：“此三百者，圣僧所惠也。”募赀既足，士民等议将入蜀中购木，又请于僧，老僧辞曰：“贫衲萧然一身之外，更无长物，乃契重装以行千里，无乃为盗赍乎？”众皆曰：“阿师义不容辞，庙成，则阿师功德，与平等阁相颉颃。”老僧不得已，曰：“必欲贫衲肩此重任，须官给邮符，多备从人，并秦商与俱，秦商尝言欲以报我，必愿往也。”众称善，岳州士民，于是为之卜日戒行，男女执香擎幢，导鼓乐以送者，几于填巷塞途，观者蜂屯蚁聚。祖饯于岳州城中，商人亦贮数十箧于肆内，令一老仆，一苍头守之。</p><p>　　临行，又殷勤治酒，邀邻里嘱代为看守。老僧与商同行，凡二十余人，皆张弓挟矢，挂剑扬帆而去。行至荆州石首县，正值重阳日，僧与商人上岸，市酒肴，以啖从人。竟日之内，僧但食酸齑而已。众皆酩酊大醉，一睡直至天晓，呼僧与商，俱不见，而囊橐如故，试一举手，轻如无物，启之则荡然无存，惟一利刃在其中。众人急归岳州，鸣之官，官发商人肆中所藏数十箧视之，内皆瓦石。其老仆、苍头，皆岳州人，半年前所佣也，捕缉累年，竟无形影。武陵太守闻之，为之于邑者累日-1-后张太守有犹子名崧者，以省亲关中，道经华岳间，策蹇日暮，偶遇大雪，暂至路旁空室中少憩，忽见有紫髯狐裘，骑骏马，随两奚奴，轩然而来者。见崧熟视之，顷曰：“足下非张公子耶？”崧曰：“然”。紫髯即下马，问何以至此，崧以省亲对，紫髯遂笑曰：“还识我否？”崧茫然未对，紫髯握手曰：“蜗居不远，家有浊酒，可以谈心，幸相过从，免今夕邸中冷寂。”相与上马，联骑而行，不数里，即有庄院。门径幽邃，屋宇华丽，登其堂，陈设甚备。咄嗟治具，物物精腆。席间金玉杯碗，不下数十事。紫髯浮白大嚼，时时向崧大笑。崧心疑之，托醉就寝，终夜反栅，未尝合目。次日，雪霁，更治酌，而复厚赠之。复问曰：“竟识我否？”崧终不省，分袂时，乃曰：“为我谢尊叔贤太守，我即向日乌蒙僧也！”大笑而去。</p><p>　　崧归至武陵，以白太守，太守怅然若失，曰：“如此骗局，真如鬼如蜮，令人不可测度矣！”十分懊恼，已而大笑。                                                  </p><div class="mbppagebreak"></div></body></html>