<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="zh-CN">
<head>
<title>第六十六回 钟情人一心合墓</title>
<link href="stylesheet.css" type="text/css" rel="stylesheet"/><style type="text/css">
@page { margin-bottom: 5.000000pt; margin-top: 5.000000pt; }</style>
</head>
<body>
<h2><span style="border-bottom:1px solid">第六十六回 钟情人一心合墓</span></h2><p>　　第六十六回钟情人一心合墓</p><p>　　刘翠翠，寿阳民家女也，生而颖悟，能通书史，父母令就学。同学有金生名镛者，与同庚，亦聪明俊雅。诸生戏之曰：“同岁者当为夫妇！”二人亦私相许诺。金生赠翠翠诗曰：十二阑干七宝台，春风随处艳阳开。</p><p>　　东园桃李西园柳，何不移来一处栽？</p><p>　　翠翠和曰：平生每恨祝英台，怀抱何为不早开？</p><p>　　我愿东君勤用意，早移花树向阳栽。</p><p>　　既而翠翠年长，不复至学，父母为之择配，辄悲泣不食。</p><p>　　问之，初不肯言，久之乃曰：“西家金郎，妾已许之，若不相从，有死而已，誓不登他门也。”父母以金生家贫，欲占凤富室，则翠翠抵死不从，然以金生少年俊秀，且勤学，遂许可焉。</p><p>　　卜日合卺，凡币帛之类，羔雁之属，皆女家自备。迎婚入门，夫妇相得之乐。虽翡翠之戏兰苕，鸳鸯之游绿水，未足方喻。</p><p>　　时寿阳为贼陷没，贾智深篡位称尊，用莫绥猷为右相。一日，莫绥猷出郊，偶见夫妇二人踏青，姿容绝世。问之，即翠翠夫妇也。莫绥猷未免垂涎，将纳为婢。翠翠夫妇闻风而逃，将窜至建平县母姨蔡氏家少避，谁知中途正遇元兵来剿寿阳，夫妇失散。翠翠为元将吴兴李都监所获，纳为侧室。寿阳既平，道路始通，行李无滞。</p><p>　　金生打听翠翠下落，遂辞别内外父母，物色其妻。中途囊橐尽竭，此心终不少懈，草行露宿，乞丐于人。不日始达湖州。</p><p>　　则李都监以平寿阳有功，升团练正使，安抚重之，威焰隆赫。</p><p>　　金生伫立辕门，欲进不能，欲言不敢。阍者怪而问之，金生答曰：“仆寿州人也。丧乱以来，闻有一妹在于贵署，今不远千里至此，欲求一见，非有他也。”阍者叩其姓名，并其妹年貌何似。生曰：“仆姓刘，名金镛，妹名翠翠，识字能文，当离散时年仅十七，以岁月计之，今二十有四矣。”阍者曰：“是矣！府中果有刘氏者，寿州人也，年二十余，识字，善吟诗，性巧慧，本使宠之专房。汝言信不诬，吾代汝禀知。”遂奔走入告。少顷，令生入见。李团练坐于厅上。生见毕，具述其由。</p><p>　　李团练，武人也，信而不疑，即命小鬟告于翠翠曰：“汝兄自寿州来此，当出见之。”翠翠承命而出，以兄妹之礼，见于厅室。两情默喻，四目凝视，竟不能措一词，惟吞声悲咽而已。</p><p>　　李团练曰：“汝千里远来，即在吾署中栖止。吾当徐为之所。”生遂馆焉。翌日谓生曰：“汝妹既识字，汝亦通笔墨否？”</p><p>　　生告以业儒。李团练大喜，委以记室。生性既和平，益自检束，应上接下，咸得其欢，代书回柬，曲尽其意。李团练以为得人，丰其廪给，托以腹心，待之甚厚，府中内外人等无不敬礼之。</p><p>　　然生之来此实为访妻，自厅前一觌面后，侯门似海，欲达一意，终无间可乘。荏苒数月，时及授衣，西风大起，白露为霜，独坐空斋，抑郁无聊，乃成一诗曰：好花移入玉阑干，春色无缘得再看。</p><p>　　乐处岂知愁处苦，别时虽易见时难。</p><p>　　何年塞上重归马，此夜庭中独舞鸾。</p><p>　　雾阁云烟深几许，可怜辜负月团。</p><p>　　诗成题于片纸，即拆衣领而缝之。时有小鬟，常相出入，生饵以百钱，曰：“以衣付吾妹，令其缝纫，将以御寒。”小鬟持入，交与翠翠。翠翠解其意，拆衣而诗现，大恸无声。别为一诗，亦缝于衣领内，付出还生，诗曰：一自乡关动战锋，旧愁新恨几重重。</p><p>　　肠虽已断情难断，生不相从死亦从。</p><p>　　长使德言藏破镜，终教子建赋游龙。</p><p>　　绿珠碧玉心中事，今日谁知也到侬。</p><p>　　生得诗，涕泣不已。知其以死许之，无复可望，愈加伤感，遂成痼疾。翠翠闻之，请于李团练，始得一至榻前问候。而生病已剧，翠翠以臂扶生而起。生引首侧视，凝泪满眶，长叹一声，奄然死于其手。李团练怜之，葬于城南道场山麓。翠翠送殡而归。是夜得疾，不复饮药，展转床席，奄及一月。一日告团练曰：“妾弃家相从，已逾八载，流离外郡，举目无亲。止有一兄，今日已死，妾病必不起，乞埋骨兄侧，庶泉壤之下，有所依托，不致作他乡孤鬼也。”言讫而卒。团练痛惜不已。</p><p>　　不违其意，竟附葬于生圹之左，东西二邱，宛若同袕焉。葬后有五彩异鸟，翔于墓前树上，比翼哀鸣，数日而去。李团练犹以为兄妹魂栖异域，精灵所感，十分伤悼，始终不喻其意。吁，此李团练之所以为李团练，可叹亦可恨也。                                                  </p><div class="mbppagebreak"></div></body></html>