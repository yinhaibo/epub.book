<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="zh-CN">
<head>
<title>第九十四回 清风岭廉夫祈嗣</title>
<link href="stylesheet.css" type="text/css" rel="stylesheet"/><style type="text/css">
@page { margin-bottom: 5.000000pt; margin-top: 5.000000pt; }</style>
</head>
<body>
<h2><span style="border-bottom:1px solid">第九十四回 清风岭廉夫祈嗣</span></h2><p>　　第九十四回清风岭廉夫祈嗣</p><p>　　绍兴府嵊县，有一青枫岭，因岭上枫树甚多，故以名岭。</p><p>　　宋端宗时，元将阿鲁台兵徇浙东，破台州等处，掳掠一空。时临海县民妻王氏，有殊色，亦在掳中。千夫长杀其夫，并其翁姑，欲纳为室。王氏恐被污，乃佯谓之曰：“能使我为翁姑与夫守期月之服，略尽寸心，方可从命。”千夫长甚喜，许之，又恐其自缢，令所掳妇女杂拥之。师还，契与同行，至嵊县之青枫岭，王氏见下临绝壑，不啻千仞，守者亦少懈，乃仰天窃叹曰：“妾今得死所矣！”遂啮指出血，题诗于石上。有云：“云中千古恨，金石一生心”之句。题毕，投崖而死，千夫长怅望而去。后其血渍入石中，颜色如新，不为风雨剥蚀。绍兴府为之树碑，立祠岭上，易其名曰清风岭。</p><p>　　元仁宗皇庆二年，以翰林学士李孟请行科举。始诏令以皇庆三年八月，天下郡县兴其贤者能者，充贡有司，次年二月会试京师，中选者亲策于廷，及第出身有差。此诏一下，南北士子，齐赴京师就试。时有温州府缙云县申屠生，入京应举，才思出众，慨然以第一人自命。道经清风岭，见郡守为王节妇所撰碑纪，不觉哑然失笑曰：“既矢志不从矣，而又临海相从至此耶？‘节’之一字，谈何容易？我等读书人，正当为名教中抉出节、义二字真面目，方不负所学耳。”乃题诗一绝云：啮指题诗似可哀，斑斑驳驳上青苔。</p><p>　　当初若有诗中意，肯逐将军马上来。</p><p>　　题毕，走马扬鞭而去。是夜，嵊县令梦入城隍祠，见吏役等仓皇出曰：“请县令速入，两郡城隍至矣！”县令趋而进，见两郡城隍上面端坐，私问左右。左右曰：“上面居左坐者，乃绍兴府城隍，即东晋时宣城内史桓彝也；居右手坐者，乃台州府城隍，即故宋招谕使谢枋得也。”县令礼毕，即有门吏入报曰：“至矣。”两城隍皆离座，降阶以俟，县令随之。只见门外一妇人，冠带而入，两城隍揖之升座，礼毕，分宾主坐定。</p><p>　　妇人首先泣告曰：“王氏所以间关忍死者，以舅姑与良人未成服，且未得死所故耳，王氏宁畏死哉？今申屠生自恃多才，毁我贞名。将来节之一字将尽丧于彼文人之口，况妇女生前含辛茹苦，甘万死而不辞者，专望死后有人为之发潜阐幽。申屠生前程远大而存心如此，尊神若不主持，从今以后，恐无人立坤维之正气矣。”言毕，掩袂而泣，桓内史色变，徐谓县令曰：“黜其科名。”谢侍郎亦怒甚，乃曰：“竟绝子嗣。”两城隍再三安慰，妇人始泣谢而起，两城隍转身谓县令曰：“节义最为地府所重，世人不省，往往肆口讥讪，士子尤甚。今后垂为令典，凡毁谤贞节者，皆绝子嗣。但王贞妇祠属在嵊县，宜不时令人好为守护。”县令方欲问申屠生何人，而晓钟一声，春梦顿醒。次日，即令人至岭上祠前访之，果有一申屠生至此留题。县令立毁其诗，令人侦察之，申屠生果下第而归，后竟无嗣。及致和中，山陰有杨维贞者，字廉夫，诸暨人也，博学能文，乃大元时一家作手，曾过清风岭，亦题诗祠中，以辨其事云：胡马驮驮百里程，清风后夜血书成。</p><p>　　只应刘阮桃花水，不似巴陵汉水清。</p><p>　　后廉夫登泰定进士，署天台尹，又任江西儒学提举，历修宋辽金三史，作正统辨千余言，著作甚富，致仕后，居杭州铁冶岭，得莫冶所制铁笛，故改号铁崖曰铁笛，嗣又筑圃于江之上，戴花阳巾，披鹤氅，头挽双髻，吹铁笛作梅花弄，曾有诗云：青罗包髻自行缠，不是凡人不是仙。</p><p>　　家在洛阳城里住，卧吹铁笛过伊川。</p><p>　　时廉夫年逾大衍，尚未抱子，一日，过会稽，拜祷曹娥祠下，夜梦一女子谓之曰：“尔不必祷我，尔不记昔年未第时，题《清风岭》一诗乎？虽未尝掩妇之名，而毁谤节义，其罪至重，故天绝尔嗣。”廉夫悚然惊觉，汗湿重衣，始大悔恨。次日，即市香楮福物牲醴诸事，上清风岭祠中，再拜谢过，奠毕，乃改题一诗以纪之云：天随地老妾随兵，天地无情妾有情。</p><p>　　指血凿开霞峤赤，苔痕化作雪江清。</p><p>　　愿从湘瑟声中死，不逐胡笳拍里生。</p><p>　　三月子规啼断血，秋风无泪写哀鸣。</p><p>　　题毕，是夜即宿祠中，梦一妇人入，敛衽致谢，廉夫急欲问之，忽见一小儿牵其衣，妇人倏不见，亦遂惊醒。廉夫此时忧喜交集，暗思文人弄笔，一错三十年，今后凡有关名节者，万不可妄肆笔墨。因复在祠前和节妇绝命诗一首，拜谢而归，归后未及一年，果生一子，其和诗云：君王无道妾当灾，弃女抛男逐马来。</p><p>　　夫面不知何日见，妾身料得几时回？</p><p>　　两行清泪频偷滴，一片愁眉锁不开。</p><p>　　回首故山看渐远，存亡两字实哀哉。                                                  </p><div class="mbppagebreak"></div></body></html>