<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml" xml:lang="zh-CN">
<head>
<title>第九十三回 还珠亭冤鬼泄愤</title>
<link href="stylesheet.css" type="text/css" rel="stylesheet"/><style type="text/css">
@page { margin-bottom: 5.000000pt; margin-top: 5.000000pt; }</style>
</head>
<body>
<h2><span style="border-bottom:1px solid">第九十三回 还珠亭冤鬼泄愤</span></h2><p>　　第九十三回还珠亭冤鬼泄愤</p><p>　　合浦之东，旧有还珠亭，以汉时孟尝为合浦太守，治称神明，失珠复还，后人因建亭以表之。此亭路当孔道，宋初，亭中过客宿者，往往无故自毙，县令不能决，久之，此亭遂废。</p><p>　　宋穆宗景新五年，孟缙云来守廉州，政通人和，百废俱兴，慨然欲复修此亭，以励守宰。县令吏胥等阻之，以为此亭久废，多出疑案，不可复建。孟太守不听，鸠工庀材，不日告成，更为匾额，名之曰还珠亭。县令吏胥皆私相窃议曰：“从此亭中又多事矣。”</p><p>　　孟太守下车伊始，亦闻昔年许多疑案，尚未深信，是夜即宿亭中，以瞻其异，县令吏胥皆为太守危。孟太守宿至更许，果见一紫罗衫女子，血溅满面，伏地称冤。太守曰：“有何冤状？”女子曰：“妾夫为石城县令，任满宿此亭，亭长无状，枉杀妾家二十余口，埋在亭下，盗取财物。”太守曰：“石城与廉州接壤，道经官员被人劫杀，合浦县宰独不知耶？”女子曰：“当时钟明亮寇乱潮阳，各处县宰御寇且不暇，宁计及此？”孟太守又问：“女全家被亭长谋杀，自应冤构亭长，何过客经此，辄遭魅魔令毙，是何道理？”女子泣曰：“妾冤沉海底，蓄忿无可发泄，故逢人即诉，彼薄福之人，见妾即自惊毙，非妾之罪也！”孟太守点头道是，又问亭长何人？女子曰：即充太守门下公干，所称燕颔虎头毛太尉者也。”太守得实，挥之令去。曰：“为汝昭雪，勿得恋此。游魂为厉，则滋汝罪戾矣！”女子叩头而出。</p><p>　　孟太守次日亦不明言其故，细察府中吏役，并无姓毛之人。</p><p>　　迟疑未发，暗思此人必虎而冠者，府中无之。县内必有此人，又察县令吏役册籍，亦无一姓毛者。</p><p>　　一夕，微服至茶肆中，坐定，见往来无非胥役，纷纷议论，谓某案非某人不可，某案非某人莫办，众皆哗然。又一役曰：“今龙门江海船被劫，失去贡物无算，杀死防海千户兵卒十余人，谁任此案？”一役曰：“此案非毛太尉不可。”众皆然之。</p><p>　　孟太守闻言惊骇，又未便向前细问，回衙去讫。翌日比案，见各役纷纷销纳文结，惟钦州龙门江一案未销。太守问此案谁人承办，众役禀曰：“戚扬。”太守冷笑曰：“非燕颔虎头之毛太尉乎？”众役皆曰：“然。”时戚扬已苍颜白发，在旁伏地禀曰：“此案系水寇抢劫，早晚恐未能拿获，乞假以日月。”</p><p>　　太守曰：“此案姑且少待，更有还珠亭戕官谋财一案，戚扬须急为办理。”遂飞签下之，戚扬闻言色变，悚息待命。太守即传人役，并合浦县宰，齐至亭中，令人往下深掘之，共得尸二十七具，县令错愕不知所出。太守曰：“此石城县令及家口之尸也，县公鞫问戚扬，便知端委。”戚扬此时，已汗流浃背，方欲跪下，忽两眼一昏，见一紫罗衫女子上前，喷血满面，登时晕死。县令命人以水沃之，复苏，即将谋杀情状一一说出。</p><p>　　时戚扬已成巨富，更拘其家小，用重刑拷问，尽皆吐实。</p><p>　　天道好还，戚扬昔日行劫，杀石城令二十七口，及今四十年，仍以全家二十七口抵罪，分毫不爽。孟太守令将石城令二十七尸，葬之高原，竖碑立墓，此亭遂传至今日，毫无他异。                                                  </p><div class="mbppagebreak"></div></body></html>